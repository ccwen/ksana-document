[
 {"name":"ch1","text":"道可道，非常道。名可名，非常名。\n無名，天地之始。有名，萬物之母。\n故常無欲，以觀其妙；常有欲，以觀其徼。此兩者，同出而異名，同謂之玄，玄之又玄，眾妙之門。"}
,{"name":"ch2","text":"天下皆知美之為美，斯惡已；皆知善之為善，斯不善已。\n故有無相生，難易相成，長短相較，高下相傾，音聲相和，前後相隨。\n是以聖人處無為之事，行不言之教，萬物作焉而不辭，生而不有，為而不恃，功成而弗居。夫唯弗居，是以不去。"}
,{"name":"ch3","text":"不尚賢，使民不爭。不貴難得之貨，使民不為盜。不見可欲，使民心不亂。是以聖人之治，虛其心，實其腹，弱其志，強其骨。常使民無知無欲。使夫智者不敢為也。\n為無為，則無不治。"}
]